<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>红楼梦新证_末期（自康熙五十二年以次）[十六]</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://aaoe.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://aaoe.github.io/js/dm.js" type="text/javascript"></script>
<script src="https://aaoe.github.io/js/pc.js" type="text/javascript"></script>
<script src="https://aaoe.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://aaoe.github.io/" class="mindex"><img src="https://aaoe.github.io/images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> · <a href="https://aaoe.github.io/sidawenxuemingzhu/hongloumengxinzheng/">红楼梦新证</a></i></div>
  <span class="mmenu" id="mmenu"><img src="https://aaoe.github.io/images/mmenu.png" alt="目录" /></span> </div>
<div class="mnav" id="mnav"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a>  </div>
<div class="search searchtop">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='https://aaoe.github.io'></a> > <a href='https://aaoe.github.io/classic/'>诸子百家</a> > <a href='https://aaoe.github.io/sidawenxuemingzhu/'>四大文学名著</a> > <a href='https://aaoe.github.io/sidawenxuemingzhu/hongloumengxinzheng/'>红楼梦新证</a> > </div>
<div class="kind">
  <h1 class="h11">末期（自康熙五十二年以次）[十六]</h1>
</div>
<ul class="pagelist" id="pagelist">
  <span class="todown1"><a href='https://aaoe.github.io/sidawenxuemingzhu/hongloumengxinzheng/237211.html' class='pagedaohang'>【上一篇】<i>:末期（自康熙五十二年以次）[十七]</i></a></span><span class="tomenu"><a href="https://aaoe.github.io/sidawenxuemingzhu/hongloumengxinzheng/" title="红楼梦新证" class="returnIndex">【回目录】</a>
</span><span class="toup1"><a href='https://aaoe.github.io/sidawenxuemingzhu/hongloumengxinzheng/237209.html' class='pagedaohang'>【下一篇】<i>：末期（自康熙五十二年以次）[十五]</i></a></span>
</ul>
<div class="articleContent" id="articleContent"> <p>一七六四　乾隆二十九年　甲申</p><p>曹雪芹既卒，敦诚有诗挽之。春日，敦敏有弔诗。</p><p>敦诚《四松堂集》卷上叶二十四</p><p>挽曹雪芹甲申</p><p>四十年华付杳冥，哀旌一片阿谁铭？孤儿渺漠魂应逐，前数月，伊子殇，因感伤成疾。新妇飘零目岂瞑？牛鬼遗文悲李贺，鹿车荷锸葬刘伶。故人惟有青衫泪，絮酒生刍上旧坰。</p><p>按“牛鬼”句用杜牧序李贺集之语。一以着重表明诗句所哀悼者之夭寿，由此亦可判知雪芹得年不曾几及五十（贺年仅二十八而亡）。一借杜牧语所喻以见雪芹诗格之恢奇诡幻。曹寅曾咏其故园之悬香阁，取名于贺句“画栏桂树悬秋香”也（《金铜仙人辞汉歌》）；《红楼梦》第三十七回写探春折柬，有“如蒙棹云而来，娣则埽花以待”之语，棹云则亦用贺句“不知船上月，谁棹满溪云”也（《忆昌谷山居》）。由此种种线索，知雪芹诗笔定非元、白、皮、陆体。又上举“棹云”一词，诸本皆误，有“棹雪”、“绰雪”、“踏雪”、“造雪”等等异文，愈转愈讹，由不知贺诗之故耳。又待书一名，出贺诗“仙人待素书”，俗本妄改侍书。而版本校订者竟皆未之能察。</p><p>敦诚《鹪鹩庵杂记》</p><p>挽曹雪芹</p><p>四十萧然太瘦生，晓风昨日拂铭旌。肠回故垅孤儿泣，前数月伊子殇，因感伤成疾。泪迸荒天寡妇声。牛鬼遗文悲李贺，鹿车荷锸葬刘伶。故人欲有生蒭弔，何处招魂赋楚蘅？</p><p>开箧犹存冰雪文，故交零落散如云。三年下第曾怜我，一病无医竟负君。邺下才人应有恨，山陽残笛不堪闻。他时瘦马西州路，宿草寒烟对落曛。</p><p>按此二诗不存于《四松堂集》，殆初为二篇，其后删并为一章。此抄本本题《杂记》，后人描“记”作“诗”，为“杂诗”之名，实不可为据。观“晓风昨日”句，此为除夕亡逝、开岁弔挽，毫无疑义。“他时瘦马”二句，正所谓“絮酒生刍上旧坰”，知余解为诗人预拟之词，得其原旨。又“鹿车”句盖谓家人草草殡葬，友朋皆不及至，故下句方有“故人”云云二句，归于自身，言好友止能异日在坟头一哭耳。“鹿车”在《后汉书》有一古典，关涉鲍宣夫妇之事，则此句或指雪芹夫人送葬义。四十萧然，知雪芹未尝寿至四十八九岁，至为明显。</p><p>敦诚《鹪鹩庵杂志》叶十一</p><p>余昔为白香山《琵琶行》传奇一折〔原误拆〕，诸君题跋，不下数十家。曹雪芹诗末云：“白傅诗灵应喜甚，定教蛮素鬼排场。”亦新奇可诵。曹平生为诗，大类如此。竟坎坷以终。余挽诗有“牛鬼遗文悲李贺，鹿车荷锸葬刘伶”之句。亦驴鸣弔之意也。</p><p>按题跋至数十家皆不举，而独举雪芹二句，可见推重。考敦敏集，其题《琵琶行填词》在壬午夏日，则雪芹之作，殆即同时先后。</p><p>杨锺羲《雪桥诗话续集》卷六叶二十三</p><p>敬亭（按即敦诚字，中略）尝为《琵琶亭》传奇一折，曹雪芹霑题句有云：“白傅诗灵应喜甚，定教蛮素鬼排场。”雪芹为楝亭通政孙，平生为诗，大概如此。竟坎坷以终。敬亭挽雪芹诗有“牛鬼遗文悲李贺，鹿车荷锸葬刘伶”之句。</p><p>按雪芹遗诗零落，仅存断句十四字。有拟补之者，去真远矣，附录于此，聊资想象。</p><p>题松堂琵琶行传奇</p><p>唾壶崩剥慨当慷，月荻江枫满画堂。红粉真堪传栩栩，绿尊那靳感茫茫。西轩鼓板心犹壮，北浦琵琶韵未荒。白傅诗灵应喜甚，定教蛮素鬼排场。</p><p>敦敏《懋斋诗钞》</p><p>河干集饮题壁兼弔雪芹</p><p>花明两岸柳霏傲，到眼风光春欲归。逝水不留诗客杳，登楼空忆酒徒非。河干万木飘残雪，村落千家带远晖。凭弔无端频枨望，寒林萧寺暮鸦飞。</p><p>按此诗确为本年春作。据敦敏集序，“河干”当指潞河，其无墓在焉，李煦家墓地亦在通州西王瓜园。依此合看，则曹家通州本有典地，其墓地似有在东郊可能。此说朱君南铣主之，觉有理。</p><p>张宜泉《春柳堂诗稿》</p><p>伤芹溪居士其人素放浪，好饮，又善诗画，年未五旬而卒。</p><p>谢草池边晓露香，怀人不见泪成行。《北风图》冷魂难返，白雪歌残梦正长。琴裹坏囊声漠漠，剑横破匣影铓铓。多情再问藏修地，翠叠空山晚照凉。</p><p>按宜泉此诗，写重过雪芹故居，自晓及暮，流连瞻慕，恻然动人。至中间两联，备见雪芹诸艺俱精，诗画琴剑，皆成《广陵散》，真可痛惜。“年未五旬”云云，即“古人五十不称夭”之义，抱恨雪芹不得上寿耳。又据宜泉此诗首句，知雪芹之山居，门临塘水，为一大特色，非仅细窄溪流，故写芹居必一提及，敦敏访雪芹诗亦言“野浦冻云深，柴扉晚烟薄。”正谓此也。考索雪芹遗居者，当明此义。又凭弔诗而言“梦正长”，向来少有此种词意，因知张宜泉此处实指《红楼梦》而言。</p><p>敦诚《四松堂集》卷下叶二十二</p><p>荇庄过草堂，命酒联句，即检案头《闻笛集》为题。是集乃余追念故人，录辑其遗笔而作也。</p><p>句：“诗追李昌谷。”注：“谓芹圃。”</p><p>又句：“狂于阮步兵。”注：“亦谓芹圃。”</p><p>按此诗中两见称者唯雪芹一人。</p><p>同上《文集》卷下叶三十</p><p>哭复斋文</p><p>未知先生与寅圃、雪芹诸子相逢于地下，作如何言笑？可话及仆辈念悼亡友之情否？冥冥漠漠，益增惝恍惆怅耳！仆近辑故友之诗文，凡片纸只字，寄宜闲馆者，手为录之，名曰《闻笛集。……时一披阅，俨然如相对挥廛。（上下略）</p><p>同上卷上叶十一</p><p>《闻笛集》自序</p><p>二十年来，交游星散，车笠之盟，半作北邙烟月，每于斜陽策蹇之馀，孤樽听雨之夜，未尝不兴山陽愁感。追思平昔，邈若山河。因检箧笥，得故人手迹见寄者，或诗文，或书翰若干首，录辑成编，览之如共生前挥廛。或无诗文书翰，但举其生平一二事，与余相交涉者，亦录之。名曰《闻笛集》。每一披阅，为之泫然！</p><p>按《闻笛》一集，中必多雪芹文翰。敦诚《四松堂集》原稿本，于一九三二年归胡适，其志语谓系书贾为搜购于旗人延某家。则《闻笛集》之本，或亦尚在人间。</p><p>同上叶三十二</p><p>寄大兄</p><p>萧萧然孤坐一室，易生感怀。每思及故人，如立翁、复斋、雪芹、寅圃、贻谋、汝猷、益庵、紫树，不数年间，皆荡为寒烟冷雾。曩日欢笑，那复可得！时移事变，生死异途。所谓“此中日夕，只以眼泪洗面”也！</p><p>裕瑞《枣窗闲笔》</p><p>雪芹二字，想系其字与号耳。其名不得知，曹姓，汉军人，亦不知其隶何旗。闻前辈姻戚有与之交好者。其人身胖头广而色黑，善谈吐，风雅游戏，触境生春。闻其奇谈，娓娓然令人终日不倦，是以其书绝妙尽致。</p><p>又闻其尝作戏语云：若有人欲快睹我书不难，惟日以南酒烧鸭享我，我即为之作书云。</p><p>袁枚《随园诗话》卷十六</p><p>丁未八月，余答客之便，见秦淮壁上题云：“一溪烟水露华凝，别院笙歌转玉绳。为待夜凉新月上，曲栏深处撤银镫。”“飞盏香含豆蔻梢，冰桃雪藕绿荷包。榜人能唱湘江浪，画桨临风当板敲。”“早潮退后晚潮催，潮去潮来日几回。潮去不能将妾去，潮来可肯送郎来。”三首深得《竹枝》风趣，尾署“翠云道人”，访之乃织造成公之子啸崖所作--名延福--有才如此，可与雪芹公子前后辉映。雪芹者，曹练亭织造之嗣君也。相隔已百年矣。</p><p>梦痴学人《梦痴说梦》</p><p>《红楼梦》一书，作自曹雪芹先生。先生系内务府汉军正白旗人，江宁织造曹练亭公子。嘉庆初年，此书始盛行，嗣后遍于海内，家家喜阅，处处争购。著《红楼梦》者，吾乡人也。</p><p>邓之诚《骨董琐记》卷八叶十</p><p>《桦叶述闻》八卷，长白西清撰，记载宏博，足资考证，惜未刊行。有一则云：“《红楼梦》始出，家置一编，皆曰此曹雪芹书，而曹雪芹何许人？不尽知也。雪芹名霑，汉军也。其曾祖寅，字子清，号楝亭，康熙间名士，累官通政，为织造时，雪芹随任，故繁华声色，阅历者深，然竟坎壈半生以死。宗室懋斋名敦敏敬亭与雪芹善，懋斋诗：‘燕市哭歌悲遇合。秦淮风月忆繁华。’敬亭诗：‘劝君莫弹食客铗，劝君莫叩富儿门，残杯冷炙有德色，不如著书黄叶村。’两诗画出雪芹矣。”</p><p>按此与《枣窗闲笔》同为纪雪芹轶事最早之书。其所本盖亦《懋斋诗钞》与《四松堂集》也。“汉军”与“曾祖”，并误。所引懋斋诗与稿本合，而不与《熙朝雅颂集》所引者同。</p><p>《云在山房丛书八旗画录》叶三十三</p><p>曹霑，号雪芹，宜从孙。《绘境轩读画记》云：工诗画。为荔轩通政文孙。所著《红楼梦》小说，称古今第一。惜文献无征，不能详其为人。惟宗室敦敏有赠雪芹诗云：“寻诗人去留僧壁，卖画钱来付酒家。”差可想见其高致云。</p><p>恩华《八旗艺文编目》子部叶四十八</p><p>《红楼梦》一百二十回，汉军曹霑著。高鹗补。曹霑字雪芹，又字芹圃，曹寅孙。</p><p>袁枚《随园诗话》卷二</p><p>康熙间，曹练亭为江宁织造，每出，拥八驺，必携书一本，观玩不辍。人问：“公何好学？”曰：“非也！我非地方官，而百姓见我必起立，我心不安，故借此遮目耳。”素与江宁太守陈鹏年不相中，及陈获罪，乃密疏荐陈。人以此重之。其子雪芹，撰《红楼梦》一部，备记风月繁华之盛，明我斋读而羡之。当时《红楼》中有某校书，尤艳，我斋题云：“病容憔悴胜桃花，午汗潮回热转加。犹恐意中人看出，强言今日较差些。”“威仪棣棣若山河，应把风流夺绮罗。不似小家拘束态，笑时偏少默时多。”</p><p>按舒坤批本《随园诗话》“傅文忠公从子我斋。”批云：“明我斋义，自幼至老，充当侍卫，并未隐退，环溪别墅在西直门外，俗呼三贝子花园，即我斋之岳也。”又“大将军明公瑞之弟讳仁者”批云：“明仁系明我斋之胞兄。”可知明我斋明义，傅恒之侄，乾隆人也。所引明义诗，全貌另见。</p><p>林孝箕等《红楼诗借》</p><p>悼红轩弔曹雪芹先生</p><p>病虫余血此书函，感慨名场泪满衫。粉黛空传花史笔，文章只博稗官衔。依人左计红莲幕，托名穷途白木錢。世态炎凉都历遍，无聊楮墨写酸咸。</p><p>天僇生《中国三大家小说论赞》</p><p>茫茫坤舆，上黔下黩；狞飙崩馗，妖眚蔽谷。天诞魁彦，以惠亚陆；夺帜而舞，顿豁眯目。谲谏主文，砭顽订惑；缀为赞辞，更世留瞩。昔在腐迂，传彼游侠；黆黆施公，厥绍往伐。维元之季，政以贿成；贤豪蔽时，甘污厥身；呜乎我公，古之伤心。宋郎才高，戴氏行速；武杨毕袂，摧狡维独；人式崆蜗，风高代北。双眼泪尽，九阍梦悬；古有同情，洛陽少年。沛国沦驭，官与盗同；峨峨相臣，青词蔽聪。维彼元美，身遌厥殃；书以告哀，目击心伤。刻偻回奸，摹绘婬媟，物无匿形，笔可代舌。緜历干禩，炯鉴永昭；吴穹靡私，罔有遁逃。珞珞雪芹，载一抱素；八斗奇才，千秋名著。维黛之慧，维宝之痴；天乎天乎，而至于斯。儿女情多，郎君笔媚；薛工春愁，林渍秋泪。兰露心抽，梨云梦碎；子建而还，罔可与俪。于古有作，伊维春秋；实惟三公，乃承厥旒。于何藏之，配以玉牒；于何哭之，洒以泪血。维山可崩，维水可竭；吾词与书，奕禩尟灭。</p><p>按为此论赞者，非无所见，笔亦雅健。独于曹雪芹之书，只称赏于情多笔媚，殊令人失望。凡此庸俗之见，最所厌薄。而《红楼梦》之不易理解，于此亦可概见矣。类似者不更赘评。</p><p>沈慕韩《红楼百咏》</p><p>曹雪芹</p><p>活虎生龙笔一枝，僵蚕垂死只馀丝。墨花常自翻灵舌，絮语都臻绝妙辞。放眼情天容我辈，空填恨海笑痴儿。香痕着处愁痕结，风雨潇潇系梦思。</p><p>佚名《爽秋楼歌句》</p><p>《八声甘州》</p><p>蓟门登眺凭弔雪芹</p><p>尽长空万里见神州，关河莽微曛。指盘房叆蔼，巫闾渺没，寒木疏匀。去住归鸦万点，飐飐是山村。残石欺秋草，不表孤坟。</p><p>回首红蕖铺海，傍清溪老柳，桥迹都湮。认谁家前邸，碧瓦尚连云。奋笔椽，黄车阅世；枉尔曹，牛鬼谤遗文。高风起，散餘霞处，洒酒酬君。</p><p>雪芹既殁，遗书《石头记》百一十回，皆已具稿。传至八十回，已为当位者注目，后之三十回，遂不敢出。八十回书，则文人巨室，家置一编；好事者亦每传钞一部，置庙市中，昂值而售，风行天下。后并有刊刻者。</p><p>按《石头记》全稿实百一十回，此由脂本批语知之；庚辰本第二十一回回前总批有云：“按此回之文固妙，然未见后卅回，犹不见此之妙。”戚本作“……后之三十回。”即指八十回后之三十回（又曰“后半部”或“后数十回”，皆指此）。小说回数不取偶数取奇数，如《儒林外史》亦然，鲁迅先生早经指出。《石头记》之百十回，数偶而意奇，或小计偶而大计奇，亦其类也。</p><p>《石头记》全稿首尾皆具，亦由脂批曾引及“末回”而知之。所谓“书未成，芹为泪尽而逝”，实指中间尚有小缺未定之处，如第六十四、六十七回，第七十五回缺中秋诗，第二十二回缺回末收尾之类，非谓尚有数十回全未撰竟也。至谓有《狱神庙》回等五六稿，为借阅者迷失，则为批者代作者托词以避文网之方法，亦非实事，盖此五六回写贾氏抄没、获罪、入狱等情，最触时忌，初犹欲于八十回后将此五六回抽去，仍谋续传馀者，故为此谲语以释疑，然即此亦不可能。《石头记》止传八十回，非细故也。</p><p>前引能静居记宋翔凤之言，已云和珅将《石头记》“呈高庙”，又唯我引某笔记（详下引），亦云“高庙幸满人某家”，发现《石头记》，某大惧，急删削以呈。是足证雪芹小说，曾为乾隆所注目，而八十回以后稿，遂无敢再传者。岂真“迷失”哉。《石头记》自始即在种种压迫与斗争中以图存，此乃吾国文学史、思想史、政治史上一大事件。</p><p>高鹗于辛亥作序，谓：“予闻《红楼梦》脍炙人口者，几廿馀年。”又于次年壬子作引言时称：“是书前八十回，藏书家抄录传阅，几三十年矣。”自壬子上推三十年，约当壬午癸未之际，正雪芹逝世之时。程伟元序云：“好事者每传钞一部，置庙市中，昂其值得数十金，可谓不胫而走矣！”此即乾隆五六十年时之情形也。批《随园诗话》之伍拉纳子“舒四爷”曾谓于乾隆五十五六年间见钞本《红楼梦》，可证。可知雪芹生时，相识借阅，知者已多，雪芹亡，则传钞陈售，一时风行矣。梁恭辰《劝戒四录》卷四所谓“《红楼梦》一书，乾隆五十年以后，其书始传”者，盖实指高、程百廿回本之刊行而言耳。</p><p>郝懿行《晒书堂笔录》卷三云：“余以乾隆、嘉庆间入都，见人家案头必有一本《红楼梦》。”可见其风行之盛，文人巨室，家置一编，可考者不少，已经发现、原书具在者，不复更赘，曾为前人笔之于书，或所记忆者，就所闻见，略列如下：</p><p>一、倪鸿《桐陰清话》卷七引《樗散轩丛谈》所称“苏大司寇”本。</p><p>二、蒋瑞藻《小说考证》卷七引《续阅微草堂笔记》所称“吴润生中承”本。</p><p>三、舒坤批本《随园诗话》所称于“乾隆五十五六年间”所见钞本。</p><p>四、陶心如先生曾见雪芹小照立帧李葆恂题语中所称瑞匋斋稿本。</p><p>五、苕溪渔隐《痴人说梦》所引之“旧钞本”。</p><p>六、“蝶芗仙史评订”《金玉缘》本内所屡见校引之“旧钞本”。</p><p>七、《清稗类钞》所称光绪庚子书肆所获禁中陆润庠等数十人精钞楷字本。</p><p>八、解弢《小说话》内所叙《石头记》三册残钞本。</p><p>九、吴克岐《红楼梦正误》所云之残钞本。</p><p>十、李慈铭《越缦堂日记》所云朱莲坡所得钞本。</p><p>十一、董康《书舶庸谭》所云之钞本。</p><p>十二、吴则虞先生尝于书肆所见之景朴荪藏旧钞本。</p><p>皆钞本也。至于刊本，则高续百一十回本活字摆印之前，似已有之。孙楷第先生《中国通俗小说书目》卷四，明清小说部乙，烟粉第一，页一六二，著录各种《红楼梦》版本，颇为详备。按其一条云：</p><p>四十回本《红楼梦》，未见。三六桥（多）先生言：曾见四十回刊本。</p><p>证之今存诸本，戚本脂批大都集中于四十回前，庚辰本亦无四十回后朱批，则前四十回为一段落，先经传出，有人刊印，或为可能。其又一条云：</p><p>八十回本《红楼梦》，存。有正书局据旧抄本石印本，八卷，八十回，半叶九行，行二十字。……</p><p>孙按语云：</p><p>邹弢《三借庐笔谈》十一引《樗散轩丛谈》，谓《红楼梦》初刊本只八十回，临桂倪云癯大令鸿言曾亲见之。书林杜世勳为余言：十年前曾见八十回刊本。则八十回本《红楼梦》似曾刊行也。</p><p>汝昌按，倪鸿《桐陰清话》卷七引《樗散轩丛谈》，则云：</p><p>《红楼梦》实才子书也。……巨家间有之，然皆抄录，无刊本。乾隆某年，苏大司寇家因是书被鼠伤，付琉璃厂书坊装订，坊中人借以抄出，刊板刷印渔利。</p><p>是乾隆间固似有刊行在先者。另据胡子晋《万松山房丛书》本《饮水诗词集》“唯我”跋语云：</p><p>某笔记载其删削源委，谓：某时高庙幸临满人某家，适某外出，检书籍，得《石头记》，挟其一册而去。某归大惧，急就原本删改进呈。高庙乃付武英殿刊印，书仅四百部。故世不多见，今本即当时武英殿删削本也。</p><p>删削之说，“临幸”之事，已见另论，苟曾付武英殿刊印一说为实，则《红楼》版本史更应提早矣。</p><p>曹雪芹《石头记》传世者止八十回，前人辩之已详，本不必复赘，姑系数条，以作简证：</p><p>一、乾隆五十六年程伟元《石头记》序：“今所藏祇八十卷，殊非全本，即间有称全部者，及检阅仍祗八十卷。”</p><p>二、乾隆五十七年高鹗《石头记》引言：“是书前八十回，藏书家抄录传阅，几三十年矣。”</p><p>三、乾隆戚蓼生《石头记》序：“乃或者以未窥全豹为恨。”按戚本即八十回，未窥全豹，即谓止八十回也。</p><p>四、舒元炳己酉序本，舒元炜题词亦谓“恨未窥全豹，结想徒然”，其本四十回，而回目末有第八十回一目，则原亦八十回本也。</p><p>五、周春《阅红楼梦随笔》所记雁隅所得抄，八十回。</p><p>六、嘉庆《红楼梦补》犀脊山樵序：“京师曾见《红楼梦》原本，止于八十回；世传一百二十回之本，不知何伧父续成？”</p><p>七、倪鸿《桐陰清话》卷七引《樗散轩丛谈》：“其书一百二十回，第原书仪止八十回，余所目击，后四十回不知何人所续？”</p><p>八、蒋瑞藻《小说考证》卷七引《续阅微草堂笔记》：“曾见一旧时真本，八十回之后，皆不与今同。”</p><p>九、嘉庆四年《红楼后梦》凡例：“前书八十回后，立意甚谬。”</p><p>按以上两条均断自八十回而言，则原止此数，其后为续书明矣。</p><p>十、嘉庆六年张问陶《船山诗草》卷十六自注：“《红楼梦》八十回以后皆兰墅所补。”拦墅，高鹗字。</p><p>十一、嘉、道间裕瑞《枣窗闲笔》：“诸家所藏钞本八十回书。”</p><p>清季以来，所出真本，自戚本始，以次如徐藏庚辰本，陶藏己卯本，梦觉主人甲辰序本，清蒙古王府本，南京图书馆戚序本，历史博物馆残本，列宁格勒本，并皆旧钞本，而原书最全者亦咸止于八十回，无有溢出半叶者。</p><p>至高氏百二十回“全书”本，世人据以加评行世者极夥，而最流行之坊间本有四：</p><p>一、王希廉评本：即东洞庭护花主人评本是也。王希廉，字雪香，江苏吴县人，其总评分评有别行本。又木刻《红楼梦图咏》，改七芗作图，每图后有王希廉、周绮（字绿君）及其同时人等题咏诗词，伹庸俗无甚可取。此本首有王序，《大观园图说》，《红楼梦论赞》（读花人戏编），《红楼梦问答》，《题词》，《总评》，《音释》。</p><p>二、姚梅伯评本：即蛟川大某山民评本。首除照录王评本之附属各文外，又加《读法》，附《补遗》，《订误》，《摘误》，《大某山民总评》，《明斋主人总评》，《大观园十二咏》。按一九四八年十二月二十九日北平《世界日报明珠》版“佳士”先生短文“大某山民”云：</p><p>蛟川姚梅伯先生，一代名士，著述等身，流行于世。其所居曰大梅山房。生平善画梅，其笔法追踪童二树，人得有断片残纸，莫不爱如珍宝。其画为世推重如此。晚年颇好道，著有《玉梅经籥》。孙名承舆，亦善画梅，但不如乃祖耳。尝于南中友人处，曾见有姚手批《红楼梦》抄本，（今之《红楼梦》，有大某山民评，即姚所批也。）今友人已拱墓木，问之其子，则云已散弃，近不知落于谁手也。</p><p>“大某山民”之“某”，不读如“某某”字，乃“梅”之古体，应读“大梅山民”始是，又其手批虽为“钞本”，但即系用高氏百二十回本，故亦无甚价值。姚名燮，精于曲，有《今乐考证》。</p><p>三、张新之评本：即妙复轩评本，俗称太平闲人评《金玉缘》本是也。首同治癸酉孙桐生序，光绪二年巴西忏梦居士跋，太平闲人《红楼梦读法》。诸评本以此为用心用力最苦，然亦最穿凿，观点最反动。孙楷第先生按云：</p><p>按胡氏藏脂砚斋评本《红楼梦》二十八回后有刘铨福跋云：“近日又得妙复轩手批十二巨册，语虽近凿，而于《红楼梦》味之亦深矣。此批本丁卯夏借与緜州孙小峰太守，刻于湖南。”孙小峰当即孙桐生。</p><p>今据一粟《红楼梦书录》所考，知太平闲人实为张新之。</p><p>四、蝶芗仙史评订本：其人不详。俗亦名《金玉缘》本。但实与太平闲人本非一，除尽载前三本之附文外，又多“评论”一则。书文评语不多，亦平庸无精警处。但每引“旧钞本”之文以补缺漏，或校异同，皆大致与今传脂本合，足资考订。惜其未曾全部细校，仅有十馀条，偶然见录，其去取亦漫无标准可言耳。</p><p>明义《绿烟琐窗集》</p><p>题《红楼梦》</p><p>曹子雪芹，出所撰《红楼梦》一部，备记风月繁华之盛；盖其先人为江宁织府，其所谓大观园者，即今随园故址。惜其书未传，世鲜知者--，余见其钞本焉。</p><p>佳园结构类天成，快绿怡红别样名；长槛曲栏随处有，春风秋月总关情。</p><p>怡红院里斗娇娥，娣娣姨姨笑语和；天气不寒还不暖，曈昽日影入帘多。</p><p>潇湘别院晚沉沉，闻道多情复病心；悄向花陰寻侍女，问他曾否泪沾襟。</p><p>追随小蝶过墙来，忽见丛花无数开；尽力一头还雨〔两〕把，扇纨遗却在苍苔。</p><p>侍儿枉自费疑猜，泪未全收笑又开；三尺玉罗为手帕，无端掷去復抛来。</p><p>晚归薄醉帽颜〔檐〕欹，错认猧儿唤玉狸；忽向内房闻语笑，强来灯下一回嬉。</p><p>红楼春梦好模糊，不记金钗正幅图；往事风流真一瞬，题诗赢得静工夫。</p><p>帘栊悄悄控金鉤，不识多人何处游；留得小红独坐在，笑教开镜与梳头。</p><p>红罗绣缬束纤腰，一夜春眠魂梦娇；晓起自惊还自笑，被他偷换绿云绡。</p><p>入户愁惊座上人，悄来阶下慢逡巡；分明窗纸两璫影，笑语纷絮〔拏〕听不真。</p><p>可奈金残玉正愁，泪痕无尽笑何由；忽然妙想传奇语，博得多情一转眸。</p><p>小叶荷羹玉手将，诒他无味要他尝；碗边误落唇红印，便觉新添异样香。</p><p>拔取金钗当酒筹，大家今夜极绸缪；醉倚〔欹〕公子怀中睡，明日相看笑不休。</p><p>病容愈觉胜桃花，午汗潮回热转加；犹恐意中人看出，慰言今日较差些。</p><p>威仪棣棣若山河，还把风流夺绮罗；不似小家拘束态，笑时偏少默时多。</p><p>生小金闺性自娇，可堪磨折几多宵；芙蓉吹折秋风狠，新诔空成何处招。</p><p>锦衣公子茁兰芽，红粉佳人未破瓜；少小不妨同室榻，梦魂多个帐儿纱。</p><p>伤心一首葬花词，似谶成真自不知。安得返魂香一缕，起卿沈痼续红丝。</p><p>莫问金姻与玉缘，聚如春梦散如烟；石归山下无灵气，总使能言亦枉然。</p><p>馔玉炊金未几春，王孙瘦损骨嶙峋；青蛾红粉归何处，惭愧当年石季伦。</p><p>按明义，字我斋，满洲镶黄旗，姓富察氏，傅恒二兄之子，明仁胞弟，一生充当上驷院（“御马苑”）“执鞭”差事。约生于乾隆初，视雪芹略小。《诗集》乃北京图书馆所藏选钞本，诗多作于乾隆三十五年以后至四十年间。参看《附录编》第七篇。</p><p>裕瑞《枣窗闲笔》第一</p><p>《红楼梦》一书，曹雪芹虽有志于作百二十回，书未告成即逝矣。诸家所藏抄本八十回书及八十回书后之目录，率大同小异者。盖因雪芹改《风月宝鉴》数次始成此书，抄家各于其所改前后第几次者分得不同，故今所藏诸稿未能画一耳。此书由来非世间完物也。而伟元臆见，谓世间当必有全本者在，无处不留心搜求，遂有闻故生心思谋利者，伪续四十回，同原八十回抄成一部，用以给人，伟元遂获赝鼎于鼓担，竟是百二十回全装者，不能鉴别燕石之假，谬称连城之珍，高鹗又从而刻之，致令《红楼梦》如《庄子》内外篇，真伪永难辨矣。不然即是明明伪续本，程、高汇而刻之，作序声明原尾（sic），故意捏造以欺人者。斯二端无处可考。但细审后四十回，断非与前一色笔墨者，其为补著无疑。作《后红楼梦》者随出，袭其故智，伪称雪芹续编，亦以重价购得三十回全璧，犹恐世人不信，伪撰雪芹母札，以为确证，殊不合理，所谓欲盖弥彰矣。余另有书后细论其不合理处，载在此篇之后，深叹其前作俑而后效颦也。此四十回全以前八十回中人名事物，苟且敷衍，若草草看去，颇似一色笔墨，细考其用意不佳，多杀风景之处。故知雪芹万不出此下下也。观前五十六回中，写甄家来京四个女人，见贾母言甄宝玉情性并其家事，隐约异同，是一是二，令人真假难分，斯为妙文。后宝玉对镜作梦云云，明言真甄假贾，仿佛镜中现影者。讵意伪续四十回家，不解其旨，呆呆造出甄贾两玉，相貌相同，性情各异，且与李绮结婚，则同贾府俨成二家，嚼蜡无味，将雪芹含蓄双关极妙之意荼毒尽矣。吁！雪芹用意，岂惟五十六回而始发哉！其于第二回贾雨村与冷子兴言其在金陵甄家处馆时，见甄宝玉受责呼姐妹止痛，及惟怜爱女儿情性等语，已先为贾宝玉写照矣。伪续之徒，岂得梦见？再贾母王夫人皆极慈爱儿女之人，偏要写为贾母忙办宝玉、宝钗姻事，遂忘黛玉，重病至死，永不看问；且言“若是他心里有别的想头，成了什么人了呢！我可是白疼了他了”云云，此岂雪芹所忍作者？王夫人因惜春非亲生女，有忙事遂将惜春略过云云，似此炎凉之鄙，又岂雪芹所忍作者？贾政者，前卷极称之人也，竟写为作外官糊涂无能，不善管家人长随，遂至声名狼藉，侥幸得轻参而回云云，又岂雪芹所忍作者？和尚送通灵玉来，口口声声，要一万银子，刺刺不休。虽系假话，甚觉贫俗可厌。黛玉屡写病已垂危不起，随后同众而出，数回一辙。妙玉走火入魔，潇湘馆鬼哭等处，皆大杀风景。结束，贾雨村归结《红楼梦》，愈蛇足无谓。呜呼！此谓为雪芹原书，其谁欺哉！四十回中似此恶劣者多不胜指，余偶摘一二则论之而已。且其中又无若前八十四中佳趣，令人爱不释手处。诚所谓一善俱无，诸恶备具之物，乃用之滥竽于雪芹原书，苦哉！苦哉！</p><p>按裕瑞，曹家旧旗主多铎之六世孙也，生乾隆三十六年，卒道光十八年，年六十八。母富察富文之女，即傅恒之侄女。乾隆六十年封不入八分辅国公。嘉庆十四年、十八年三次缘事革去一切职任，十八年并革辅国公，移盛京，十九年永远圈禁。其著《枣窗闲笔》，必非十九年以后事。今附世系简表如下：</p><p>┌裕丰</p><p>多铎-多尼 2 -鄂礼 2 -德昭 1 -修龄 15 -┤</p><p>└裕瑞</p><p>粱恭辰《劝戒四录》四</p><p>满洲玉研农先生（麟），家大人座主也，尝语家大人曰：《红楼梦》一书，我满洲无识者流，每以为奇宝，往往向人夸耀，以为助我铺张。甚至串成戏出，演作弹词，观者为之感叹欷嘘，声泪俱下，谓此曾经我所在场目击者。其实毫无影响，聊以自欺欺人，不值我在旁齿冷也。其稍有识者，无不以此书为诬蔑我满人，可耻可恨。若果尤而效之，岂但书所云骄奢婬伕，将由恶终者哉？我做安徽学政时，曾经出示严禁，而力量不能及远，徒唤奈何。有一庠士颇擅才笔，私撰《红楼梦节要》一书，已付书坊剞劂，经我访出，曾褫其衿，焚其版，一时观听，颇为肃然，惜他处无有仿而行之者。那绎堂先生亦极言《红楼梦》一书为邪说诐行之尤，无非蹧蹋旗人，实堪痛恨，我拟奏请通行禁绝，又恐立言不能得体，是以隐忍未行，则与我有同心矣。此书全部中无一人是真的，惟属笔之曹雪芹实有其人，然以老贡生槁死牖下，徒抱伯道之嗟，身后萧条，更无人稍为矜恤，则未必非编造婬书之显报矣。</p><p>毛庆臻《一亭考古杂记》</p><p>乾隆八旬盛典后，京板《红楼梦》流衍江浙，每部数十金。至翻印日多，低者不及二两。其书较《金瓶梅》愈奇愈热，巧于不露，士夫爱玩鼓掌。传入闺阁，毫无避忌。作俑者曹雪芹，汉军举人也。由是后梦、续梦、复梦、翻梦，新书叠出。……然入陰界者，每传地狱治雪芹甚苦，人亦不恤，盖其诱坏身心性命者，业力甚大。……然若狂者今亦少衰矣，更得潘顺之……等捐貲收毁，请示永禁，功德不小。然散播何能止息？莫若聚此婬书，移送海外，以答其鸦烟流毒之意，庶合古人屏诸远方，似亦《陰符》长策也。</p><p>陈其元《庸闲斋笔记》卷八</p><p>婬书以《红楼梦》为最。盖描摩痴男女情性，其字面绝不露一婬字，令人目想神游而意为之移，所谓大盗不操戈矛也。丰润丁雨生中丞巡抚江苏时，严行禁止，而卒不能绝，则以文人学士多好之之故。余弱冠时，读书杭州，闻有某贾人女，明艳工诗，以酷嗜《红楼梦》，致成瘵疾，当绵惙时父母以是书贻祸，取投之火，女在床，乃大哭曰：“奈何烧煞我宝玉！”遂死。杭人传以为笑。</p><p>按右录等例，清统治阶级痛恨《红楼梦》，尽全力以图毁禁之证也，其切齿之声如闻。梁恭辰所引之玉麟，正白旗满洲人，那绎堂，即那彦成，镇压农民起义之刽子手也。</p><p>汪堃《寄蜗残赘》卷九</p><p>《红楼梦》一书，始于乾隆年间。……相传其书出于汉军曹雪芹之手。嘉庆年间，逆犯曹纶，即其孙也。灭族之祸，实基于此。</p><p>陈其元《庸闲斋笔记》卷八</p><p>此书乃康熙年间江宁织造曹练亭之子雪芹所撰。练亭在官有贤声，与江宁知府陈鹏年素不相得，及陈被陷，乃密疏荐之，人尤以为贤。至嘉庆年间，其曾孙曹勋，以贫故，入林清天理教。林为逆，勋被诛，复其宗。世以为撰是书之果报焉。</p><p>陈六舟《谈异》卷二</p><p>作《红楼梦》之曹雪芹，真有其人，其子孙陷入王伦逆案，状法，无后。同乡殷秋樵所云，异日详之。</p><p>英浩《长白艺文志》小说部</p><p>《红楼梦》：又名《石头记》，四圅□册。曹雪芹名□□编。或云内务府旗人，堂主事。……裕思元有《枣窗闲笔》一卷，皆评论七种《红楼梦》之作，云雪芹书成，旋亦故矣。或又有论者云：此书暗中寓诲婬之意，其后人于嘉庆年随八卦教匪案内被诛，亦其报也，可不畏哉。……</p><p>梁恭辰《劝戒四录》卷四</p><p>《红楼梦》一书，诲婬之甚者也。乾隆五十年以后，其书始出。（中略）自是而有《续红楼梦》、《后红楼梦》、《红楼后梦》、《红楼重梦》、《红楼复梦》、《红楼再梦》、《红楼幻梦》、《红楼圆梦》诸刻，曼衍支离，不可究诘。（中略）此书全部中无一人是真的，惟属笔之曹雪芹实有其人，然以老贡生槁死牖下，徒抱伯道之嗟，身后萧条，更无人稍为矜恤，则未必非编造婬书之显报矣。</p><p>按右数例，则统治阶级痛恨曹雪芹，造作诬罔，谓其嗣绝族灭，引以为快。</p><p>叶德辉《书林清话》卷九</p><p>今小说有《红楼梦》一书，……是书为曹寅之子雪芹孝廉作，曹亦内府旗人。……</p><p>邓之诚《骨董琐记》卷三叶二十三</p><p>《庸闲斋笔记》言曹雪芹因著《红楼梦》小说，后其孙纶入林清党，致族诛者，讆言也。按《靖逆记》纶汉军正黄旗人。曾祖金铎，官骁骑校；伯祖瑛，历官工部侍郎；祖珹，云南顺宁府知府；父廷奎，贵州安顺府同知，有廉声，与其妻荆妾孙皆死苗难。纶与子福昌同磔，以廷奎故，得免族诛。世或因“寅”、“瑛”声相近而混耳。雪芹名霑，以贡生终，无子。</p><p>《红楼梦发微》</p><p>曹雪芹先生传载《午梦堂集》</p><p>先生名舒藻，字雪芹，号耐冷道人。其先为甘肃固原人，祖某，官辽陽，以见赏太祖故，遂隶镶黄旗下，屡从征明，有功，官至副都统。父名锦堂，号练亭，官江南织造，与陈鹏年相友善，陈忤总督噶礼，罪几不测，练亭密疏救之；旋卒于任所。先生秉有夙慧，太夫人尝梦入月而有娠，生时红光烛天，邻里异之。五岁时已毕《四子》、《五经》。长益博赡，诗宗少陵，谓唐以后无诗人。生平淡于荣利，不乐仕进。纯庙时某权相有鸿博之荐，先生力辞不应。尝至江宁，适袁枚罢官，为之擘画随园，居园中者数月，亭台之布置，花石之点缀，先生实指挥之。性任侠，为乡里雪不平事，几絓文网。交友多道义，通有无不吝；暮年虽窘乏，犹典质琴书以应故人之急。论诗颇诋随园，且薄其为人。所撰《红楼梦》小说，似指随园，而随园不以为忤，尝自诩于《诗话》中。先生晚年嗜洒，终日沈酣于醉乡中，卒以是致殒。无子。著作甚富，散佚殆尽云。</p><p>按右文载《香艳杂志》第十二期。所云采自《午梦堂集》，不详何指。通行之《午梦堂集》，乃明末叶氏一家女诗人合集，无由预载乾隆时人传略。或别有同名之书，俟考。此文向不受人重视，《红楼梦卷》斥之为“显然伪托而又无甚影响的东西”，摒于编外。余意略异于此。其间多有影响附会之谈，固属显然；若谓为全部捏造，亦未为得。此种资料宜分析审辨，须一分为二而观之，恐未可一概抹煞。所敘原籍、世系等，皆不符史实，然知辽陽隶旗。“梦月”等说，固属可笑，然知早慧。尤要者，在明叙力辞权贵之荐，与张宜泉“苑召”诗句正合。尝至江宁，识袁随园，薄其为人，则与曾赴尹继善幕正合。尹、袁最相善，雪芹之不乐久留，或缘于是。性任侠，为人雪不平，几絓文网，皆至可注意。嗜酒，以是致殒，无子，著作散佚：凡此岂尽向壁虚构所能为？故余谓是中含有可信史实成份不少，盖亦有传闻所自者也。&nbsp;</p> </div>
<ul class="pagelist" id="pagelist">
  <span class="todown1"><a href='https://aaoe.github.io/sidawenxuemingzhu/hongloumengxinzheng/237211.html' class='pagedaohang'>【上一篇】<i>:末期（自康熙五十二年以次）[十七]</i></a></span><span class="tomenu"><a href="https://aaoe.github.io/sidawenxuemingzhu/hongloumengxinzheng/" title="红楼梦新证" class="returnIndex">【回目录】</a>
</span><span class="toup1"><a href='https://aaoe.github.io/sidawenxuemingzhu/hongloumengxinzheng/237209.html' class='pagedaohang'>【下一篇】<i>：末期（自康熙五十二年以次）[十五]</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://aaoe.github.io/sidawenxuemingzhu/xiyouji/" target="_blank">西游记<i>></i></a>  <a href="https://aaoe.github.io/sidawenxuemingzhu/shuihuchuan/" target="_blank">水浒传<i>></i></a>  <a href="https://aaoe.github.io/sidawenxuemingzhu/hongloumeng/" target="_blank">红楼梦<i>></i></a>  <a href="https://aaoe.github.io/sidawenxuemingzhu/xiyoujibaihuawen/" target="_blank">西游记白话文<i>></i></a>  <a href="https://aaoe.github.io/sidawenxuemingzhu/sanguoyanyibaihuawen/" target="_blank">三国演义白话文<i>></i></a>  <a href="https://aaoe.github.io/sidawenxuemingzhu/shuihuchuanbaihuawen/" target="_blank">水浒传白话文<i>></i></a>  <a href="https://aaoe.github.io/sidawenxuemingzhu/hongloumengbaihuawen/" target="_blank">红楼梦白话文<i>></i></a>  <a href="https://aaoe.github.io/sidawenxuemingzhu/jinshengtanpingshuihu/" target="_blank">金圣叹评水浒<i>></i></a>  <a href="https://aaoe.github.io/sidawenxuemingzhu/sanguoyanyishaoerban/" target="_blank">三国演义少儿版<i>></i></a>  <a href="https://aaoe.github.io/sidawenxuemingzhu/xiyoujishaoerban/" target="_blank">西游记少儿版<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>

</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>